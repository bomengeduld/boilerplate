---
layout: post
category: Pittigekopjes
date: 2017-10-06 12:34
thumbnail: /img\Eveline-cropped (1).jpg
title: Van dromende verpleegster tot plegende onderneemster (jg. 1, afl. 10)
description: Levensgenieter met een goed hart, en een passionele job! Fan van All about Eve.
published: true
author: Aline
---

Ik ben Eveline, levensgenieter...  Ik hou van reizen en ben echt een *foodie*. En eigenlijk ook een tikje een wereldverbeteraar - *haha*! Vegetariër, blogger, *storyteller* voor *I love Hasselt*. Met veel bezig dus; ik verveel me snel ;-)

<img alt="Eveline" class="img-responsive" style="float: left;margin:0 20px 15px 0" src="/img\Eveline-cropped (1).jpg">

**Wat is je WerkBaAr verhaal?**

Ik heb een aantal jaar als werknemer gewerkt in de cosmetische sector en combineerde dat met een eigen zaak als schoonheidsspecialiste. Als schoonheidsspecialiste gaf ik ook enkele avonden per week les. Toen ben ik met mijn man voor een jaartje naar Australië getrokken. Bij onze terugkeer wilde ik professioneel iets totaal anders doen. Ik wilde niet langer werken in de cosmetische sector. Ik zocht verdieping, wilde mensen helpen. Ik behaalde een bachelor in de verpleegkunde en ging aan de slag als psychiatrisch verpleegkundige in een mobiel crisis team. Die job was erg uitdagend, maar toch miste ik nog iets. Ik ben een echte doener. Ik wil dingen veranderen. Dat kon ik niet genoeg in de gezondheidszorg. Bovendien wilde ik in een positiever kader werken, eerder dan te focussen op wat er niet goed gaat, zoals in de psychiatrie soms gebeurt. 

In mijn professionele zoeken liet ik me inspireren door mijn passie voor mode en make-up. Die passie wilde ik combineren met mijn nadruk op duurzaamheid. Ik eet bewust vegetarisch, koop tweedehandsmeubels, geef de voorkeur aan bio (schoonheids)producten en trek het ecologische en faire door in mijn kledij. Als consument had ik intussen opgemerkt dat er een groot aanbod was om aan duurzame cosmetica, maar dat het erg verspreid was over tal van webshops, biowinkels, apothekers,… Ik miste een centrale plaats waar alles samen werd aangeboden en waar je terecht kon voor advies. Dus dacht ik: *“dan doe ik het zelf”*. Zo ontstond *All about Eve – Concept Store*: een plek waar mensen met een bewuste levensstijl ecologisch en economisch duurzame en faire cosmetica vinden met bijpassend advies, en waar ze tegelijk kunnen “thuiskomen”. Zo kan je in *All about Eve* ook wegzakken met een theetje en je smakenpallet verruimen aan de vegetarische/veganistische foodbar. 

Momenteel zit ik met *All about Eve* in de opstartfase. Ik heb een pandje gevonden in Hasselt, waarin ik vanaf het voorjaar 2018 de fysieke winkel zal openen. Met de webshop ga ik echter zo snel mogelijk van start. Ik heb zoveel leuk schoonheidsproducten ontdekt die ik nu al met iedereen wil delen! Dus ja, ik werk met volle passie! Zeker op dagen dat ik samen met Bhumi, de kok van All about Eve, vegetarische en veganistische gerechtjes uitprobeer.

**Ten volle en met zin en passie werken vanuit je talenten, dat is ....**

… een job hebben waarbij je eigenlijk nooit het gevoel hebt dat je aan het werken bent. “Gewoon” doen wat je graag doet dus. 

**Mijn traject en eerste stappen?**

Mijn idee op scherp stellen door het meerdere keren te bespreken met mijn ‘mentor’, Gama van *I love Hasselt*. Gama overhaalde me om met mijn idee deel te nemen aan de pop poll wedstrijd Bizidee. Toen ik in de pop poll uitkwam bij de vijf ideeën met de meeste stemmen, mocht ik pitchen op de ‘Nacht van de inspiratie’ in Leuven. Maar mijn idee was toen nog niet concreet genoeg, waardoor ik de wedstrijd niet won. Dankzij de hele social media campagne die ermee gepaard ging, kreeg ik plots veel kansen en verbreedde ik mijn netwerk. Zo kreeg ik er een professionele coach bij en spreek ik bijna wekelijks af met mijn *Bizz Buddy*, Tine (*van wie je het pittig verhaal eerder kon lezen op de [blog](http://werkbaar.net/pittigekopjes/2017/09/08/tine/) en [Facebookpagina](https://www.facebook.com/notes/werkbaar/het-pittig-kopje-van-tine-van-psychologe-tot-dessinontwerper-jg-1-afl-6/519186661759421/) van Werkbaar*).  Omdat Tine, als starter, met gelijke vragen en onzekerheden worstelt als ik, kunnen we elkaar extra goed steunen en tips geven als we tegen bepaalde dingen aan lopen. Ik start binnenkort ook met het Go4Business traject van Unizo en vertrouw erop dat zij me kunnen helpen met de praktische kant van het ondernemen. 

Social media zijn voor de kenbaarheid van *All about Eve* belangrijk. De opbouw daarvan was een van mijn prioriteiten. Zo startte ik meteen met het creëren van een eigen FB-pagina en Instagram-account. Zo kunnen geïnteresseerden nieuwtjes rond *All about Eve* nauw volgen.  

**Ervaringen en tips die ik met andere ondernemende talentbieders wil delen ...**

Laat je zogenaamde zekerheden soms wat losser, dan ontstaat er ruimte voor nieuwe dingen. Zo was ik in het begin bang en onzeker om mijn vaste job op te geven. Die job bood me immers financiële zekerheid. Maar plots besefte ik dat die job ook massa energie opslorpte - energie die ik beter kwijt kon in de opstart van een eigen zaak. Toen ik dan voluit voor die eigen zaak durfde gaan, kwamen er meteen andere opportuniteiten op mijn weg. Ik geloof nu dan ook dat alles gebeurt voor een reden en dat het daarom altijd wel goed zal komen… 

Houd vast aan je eigenheid. Geloof in je idee. Mensen geven graag advies - dat vind ik leuk. Maar, niet elk advies is even nuttig. Laat je bijstaan door mensen die echt begrijpen waarmee je bezig bent en die advies kunnen geven vanuit een ander kader dan het kader dat je gewend bent. En dan nog, blijf steeds de baas van jouw project: jij beslist wat je doet en wat niet!

*Meer weten over Eveline en All about Eve?* 

Volg *All about Eve* dan via de [website](https://www.allabouteve-conceptstore.com/), op [Facebook](https://www.facebook.com/allabouteveconceptstore) of via [Instagram](https://www.instagram.com/allabouteve_conceptstore/).

*Tekstverwerking: [Aline@WerkBaAr](http://werkbaar.net/#gastvrouw)*
