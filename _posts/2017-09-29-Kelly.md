---
layout: post
category: blog
date: 2017-09-29 12:34
thumbnail: /img\Kelly-iloveimg-resized-iloveimg-cropped.jpg
title: Van hulpverlener tot theesommelier (jg. 1, afl. 9)
description: Van hulpverlener tot theesommelier
published: true
author: Aline
---


Ik ben Kelly, 37 jaar. Ik hou van thee. Sterker, ik ben zot op thee en vanuit die passie wil ik elke dag mensen inspireren. Thee is meer dan een zakje kruiden dat je snel in het water sopt. Stel je thee in een bijzonder daglicht, dan ontdek je gauw de wondermooie wereld die erachter verscholen gaat. Die ervaring deel ik in mijn theeblog.

<img alt="Kelly" class="img-responsive" style="float: left;margin:0 20px 15px 0" src="/img\Kelly-iloveimg-resized-iloveimg-cropped.jpg">

Foto: Maarten Caubergh

**Wat is je WerkBaAr verhaal?**

Voordat ik me sinds kort als theesommelier/blogger “serveerde”, heb ik 20 jaar gewerkt als hulpverlener. De laatste 11 jaar daarvan bracht ik door in een erg energievretende omgeving. Ik was mijn enthousiasme verloren en moest op zoek gaan naar iets anders om mezelf terug positief op te laden. Dat “andere” vond ik in thee. 

Door thee anders te benaderen, werd thee een inspiratiebron en oplaadpunt voor mij en veranderde er vanalles rond mij. Feiten en gebeurtenissen die eerst eerder negatief leken, ervaarde ik plots als positief. Vanuit die herwonnen mindset nam ik mijn leven terug in handen, daarbij geleid door “de wondere (thee)wereld” die me geleidelijk van deur tot deur bracht en deed beslissen om theesommelier te worden – voorlopig in bijberoep dan wel. Vanaf die beslissing veranderde alles, op de eerste plaats in mezelf. 

Zo startte ik een opleiding tot theesommelier en begon ik over mijn ervaringen te bloggen. Kort daarna organiseerde ik mijn eerste theeworkshop en verzamelde ik mijn ervaringen, samen met die van een collega, in het boek *Homemade Icetea, 50 verrassende recepten*. Sindsdien is alles razendsnel gegaan. Zo werd ik genomineerd voor de *Belgian Food Blog Awards* in de categorie 'Best Drinks' en startte ik op 5 oktober met een eigen *pop up* winkel.

**Ten volle en met zin en passie werken vanuit je talenten, dat is ....**

… vrijheid… maar ook hard werken. Ik heb waarschijnlijk nog nooit zo hard gewerkt als nu, omdat ik alles zelf doe. Daar tegenover staat dat ik het op mijn manier kan doen, volgens mijn ritme. Er is niemand meer die me taken oplegt, mijn energie opvreet of stress bezorgt. Ik werk vanuit mijn passie en ondervind er de minste moeite mee om die passie uit te dragen. 

**Mijn eerste stappen?**

Gepaste begeleiding zoeken, net als opportuniteiten en initiatieven om ervaring op te doen. Zo deed ik mee aan een wedstrijd om een winkel te winnen en werd ik begeleid vanuit Starterslabo. Daarnaast ben ik zelf een aantal cursussen rond ondernemen gaan volgen en kreeg ik zowel online als offline coaching. En omdat ik feedback van “gelijkgestemde zielen” belangrijk vind, probeer ik ook geregeld deel te nemen aan netwerktrajecten en -activiteiten.

**Ervaringen en tips die ik met andere ondernemende talentbieders wil delen ...**

Spartel niet alleen in het diepe en laat je bijstaan door experts. Maak gebruik van de dingen die je aangeboden worden. Wil je starten als ondernemer, gebruik dan het menu aan opties dat de overheid jou biedt. Ik denk aan de opleidingen en cursussen die je als werkzoekende kan volgen in het *Zeker van je zaak*-project van de VDAB, maar ook aan het statuut *springplank naar zelfstandige* dat je als uitkeringsgerechtigde voor maximaal 12 maanden toelaat om een eigen zelfstandige zaak voor te bereiden en een eerste inkomen te verwerven. 

Angst, onzekerheid en twijfel is er altijd. Het zijn stemmen uit ons verleden en die komen soms nog wel opduiken… maar minder dan vroeger. Vandaag ga ik er ook bewuster mee om. Laat je je drijven door angst, dan blokkeer je. Angst praat je ideeën in die niet altijd kloppen. Vraag je daarom steeds af of je angstige gedachten overeenstemmen met de werkelijkheid. Begin je iets nieuws, neem dan een voorbeeld aan personen die eerder iets gelijkaardigs hebben gedaan en probeer het dan zelf uit. Je weet immers alleen maar of je angst wel klopt wanneer je datgene waar je angstig voor bent hebt toegelaten, als je het ook zelf hebt gedaan. Zo heb ik eigenlijk nog nooit van mijn beslissingen spijt gehad. Integendeel, ze leverden me alleen extra positiviteit. Mijn deelname aan de *Belgian Food Blog Awards* bijvoorbeeld. Toen ik me inschreef, was ik erg onzeker over de kwaliteit van mijn theeblog. En kijk, intussen ben ik een van de genomineerden… Zo zie je maar. Hetzelfde geldt voor mijn stap naar een statuut als zelfstandige in bijberoep. Het is een van de beste beslissingen die ik ooit heb genomen al was ik daarvan verre van zeker op het moment zelf dat ik de beslissing nam. Nu ik erover nadenk om over te schakelen op een voltijds zelfstandigenbestaan, ervaar ik dat gevoel van onzekerheid trouwens opnieuw. Ik neem die beslissing nu nog even in beraad, maar reken een jaar verder en ik kan je zeggen of die terughoudenheid terecht was of niet. Wellicht zou die beslissing me veel vreugde brengen… als ik daar maar bewust voor opensta. 

Een laatste tip is om focus te behouden. Focus op je droom en laat je niet van je pad afleiden. Situeert je droom zich in de ondernemerswereld, verlies je dan niet te veel in sociale media of randtaken, maar focus op de essentie en begin met je hoofdtaken. Stel je prioriteiten. Zo start ik elke dag met een strakke, duidelijke en haalbare *to do* lijst die ik kan en moet afwerken. Door die tred aan te houden en succes te boeken onderweg, ben ik zeker op de goede weg. 

*Meer weten over Kelly, haar theeblog en nieuwe pop up winkel?* 

Volg de Theeblog dan via de [website](http://www.detheeblog.be/) of op [Facebook](https://www.facebook.com/detheeblog). 
