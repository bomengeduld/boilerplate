---
layout: post
category: Pittigekopjes
date: 2017-10-22 13:08
thumbnail: /img\Thomas.png
title: Van ondernemerscoach naar doctoraal onderzoeker (jg. 1, afl. 12)
description: Van ondernemerscoach tot gedreven onderzoeken! Thomas trekt terug naar de Universiteit!
author: Aline
---

Hallo, ik ben Thomas, 26 jaar, en net trotse eigenaar van mijn eigen stekje in Antwerpen. Menselijk gedrag heeft me altijd geprikkeld, net als alles wat met samenleven te maken heeft: de cultuur die mensen bindt, hoe steden zijn opgebouwd. Vanuit die interesse studeerde ik sociologie en cultuurmanagement, en begon ik ook aan mijn professionele ontdekkingspad…

<img alt="Thomas" class="img-responsive" style="float: left;margin:0 20px 15px 0" src="/img\Thomas.png">

**Wat is je WerkBaAr verhaal?**

Tot voor kort was ik ondernemerscoach bij Starterslabo[1], maar sinds vorige week vind je me weer terug binnen de universiteitsmuren waar ik een doctoraatsproject begon. Spannend! De tijd die nog rest gaat naar vrienden en naar *To Get There Together*, mijn eigen start-up.

Als ondernemerscoach begeleidde ik startende ondernemers via collectieve workshops en individuele coaching. Dat deed ik vol passie en nieuwsgierigheid naar elk van de projecten... Tot er een nieuwe uitdaging op me afkwam: starten als doctoraal onderzoeker op een project rond de sociale, ruimtelijke en economische mogelijkheden van stadslandbouw in Antwerpen. Een droom die uitkwam… 

Starterslabo en “mijn” starters achterlaten ging niet vanzelf. Ik volgde elk starter op de voet en leefde me mee in in hun projecten. Maar de droom om te werken als academisch onderzoeker was zo groot, dat ik de kans niet kon laten liggen. Te meer omdat het onderzoek perfect aansluit bij mijn interesses en leefwereld. Doordat het onderzoek erop is gericht om andere concrete projecten op te starten en te ondersteunen, laat het me bovendien de ruimte om zelf ook mijn start-up uit te bouwen. De missie en idee achter *To Get There Together* vloeit er mee samen. *To Get There Together* biedt immers een platform dat de mogelijkheid tot carpooling integreert in ticketsoftware van concerten, evenementen en festivals. Wie een ticket bestelt, kan een lift vragen of aanbieden. Op die wijze worden niet alleen lege zitplaatsen opgevuld, maar komen mensen ook met elkaar in contact, wordt mobiliteit meer duurzaam gemaakt en eindigen we met meer parken dan parkings.

**Ten volle en met zin en passie werken vanuit je talenten, dat is ....**

… enthousiast en gemotiveerd bezig zijn. Voor mij hangt dit samen met afwisseling, inspiratie en met autonomie, een eigen verantwoordelijkheid. Die mix vond ik terug in mijn opdracht als ondernemerscoach, omdat de projecten van de starters, maar ook de starters zelf onderling verschillend zijn. Die afwisseling en inspiratie hoop ik ook nu te kunnen vinden in de combinatie onderzoeker/ondernemer. Ondernemingsprojecten en onderzoekstrajecten opvolgen, biedt ook autonomie en vergt verantwoordelijkheid. Iets opstarten, een heel proces doorlopen en dan tot een goed einde brengen, geeft me veel voldoening.

**Ervaringen en tips die ik met andere ondernemende talentbieders wil delen ...**

Omarm je nieuwsgierigheid en streef je passie na - altijd. Durf keuzes maken die onzekerheid impliceren en sluit tegelijkertijd niets uit. Mensen - ook jij - zijn veerkrachtiger dan je denkt en hebben meer talent dan ze zichzelf  toeschrijven. ’t Is een kwestie van in jezelf geloven, jezelf overtuigen, durven en doorzetten… zonder je te laten verstarren door angsten, verwachtingen, vooroordelen en twijfels. 

Om de job als ondernemercoach te krijgen, moest ik “durven” solliciteren – ook al had ik nog niet veel ervaring. Ik was overtuigd van mijn eigen kennen en kunnen en overtuigde zo ook de verantwoordelijke van Starterslabo Antwerpen. Ik liet me niet verstarren door de idee dat de job voor mij te hoog gegrepen was of dat ik er niet de nodige ervaring voor zou hebben. Met die houding verkreeg ik ook de opdracht als onderzoeker.  Durf dus in jezelf vertrouwen.

*Meer weten over Thomas?* Mail hem: thomas.kuyper@uantwerpen.be
    
*Tekstverwerking: [Aline@WerkBaAr](http://werkbaar.net/#gastvrouw)*

[1] Starterslabo is een activiteitencoöperatie die, in samenwerking met de VDAB, startende ondernemers begeleidt bij de realisatie van hun project.
