---
layout: post
category: Pittigekopjes
date: 2017-09-22 12:34
thumbnail: /img/8. Peter-iloveimg-cropped-iloveimg-cropped (1)-iloveimg-cropped (1).jpg
title: Van boekenuitgever tot verbinder van mensen (jg. 1, afl. 8)
description: Verhalen uitgeven of verhalen maken, schrijven, verteller. Peter weet wat te kiezen!
published: true
author: Aline
---

Hallo! Ik ben Peter. Papa van Gitte en Liv. Zij zijn de rode draad in mijn verhaal. Soms ten koste van wat slaap, maar gelukkig compenseert hun dankbaarheid en verwondering alles ;-)

Stilstaan en stilzitten is niet echt mijn ding. Ik zet dingen graag in beweging. En als ik overtuigd ben van de richting die ik uitga, ben ik nog moeilijk van mijn stuk te brengen. “Gene gemakkelijke?” Ja, dat klopt soms wel…

<img alt="Peter" class="img-responsive" style="float: left;margin:0 20px 15px 0" src="/img/8. Peter-iloveimg-cropped-iloveimg-cropped (1)-iloveimg-cropped (1).jpg">

**Wat is je WerkBaAr verhaal?**

Met een master in de politieke wetenschappen en eentje in de journalistiek mag je dan een kritische en brede kijk op de wereld hebben; ‘t is niet de gemakkelijkste weg richting een job. Wie droomt er niet van een job op de buitenlandredactie of een functie bij de VN? Velen voelden zich geroepen, maar slechts een aantal bleken echt uitverkoren… 

Na wat journalistieke omzwervingen langs verschillende redacties kreeg ik plots de unieke kans om binnen te dringen in de uitgeverswereld. Van redactiecoördinator groeide ik vrij snel door tot uitgever. Die rol was intensief: de manuscripten belanden niet zomaar op je bureau, zoals velen denken. Inspirerende mensen overtuigen om hun verhaal in een boek te gieten, vergt meer overtuigingskracht dan je denkt. Een boek komt er pas na maanden, jaren zelfs. Maar eens het er was, gaf dat veel voldoening. Het uitgeven van boeken rond marketing en management bood me ook de kans om veel straffe mensen te leren kennen en om hun werk tot een succes te maken. Van Wouter Torfs over Herman Toch tot Frank Van Massenhove. Met een ijzersterk team trokken we aan de kar om niet enkel maar hun boeken te verkopen, maar vooral ook de verhalen en de visies op de kaart te zetten. 

Maar geleidelijk aan werd het me teveel: te veel boeken, te snel na elkaar. Boekvoorstelling, persbericht en op naar de volgende. Een commercieel ijzersterke machine met fantastisch businessmodel... dat echter niet altijd toeliet alle opportuniteiten van een boek aan te grijpen. Kwantiteit dreigde boven kwaliteit te gaan, waardoor de auteurs soms wat verweesd achterbleven.  

Een boek uitgeven zal er wellicht nog wel eens van komen, maar de prioriteit ligt vandaag op de content, op het verhaal van iemand of van een organisatie. Waar een boek vroeger vaak het startpunt was, zou het in het beste scenario beter een eindpunt zijn. We werken trager. Met meer ruimte voor feedback. We maken echt tijd voor confrontatie, durven anders kijken: een idee wordt sterk in confrontatie met andere ideeën en mensen, meerdere invalshoeken. De kracht van die confrontatie creëert net nieuwe opportuniteiten. Een van mijn favoriete quotes is er een van hedendaags kunstenaar Marcel Duchamp: *"Je me suis forcé à me contredire pour éviter de me conformer à mon propre goût."*

Een voorbeeld zijn onze zee- en bosklassen rond het thema marketing: 3 dagen, 2 nachten met 25 topprofielen uit het bedrijfsleven naar de kust. Geen grote, onpersoonlijke campagne. Geen grijze conferentiezalen. Maar wel ongedwongen met de voeten in het zand. Dat wérkt! Het breekt onze gasten open, waardoor ze zich kwetsbaar gaan opstellen en hun eigen kennis en vak vanuit een andere hoek bekijken. De verbinding die ontstaat, is bijna niet te vatten. Een van de gasten omschreef het als *“een cocoonmoment waarin gelijkgezinden met een open en kritische geest, vol respect met elkaar gemakkelijke en moeilijke thema’s rond marketing en business bespraken.”*

Ik ben ten slotte ontzettend dankbaar dat ik mijn persoonlijke plannen kan combineren met een adviserende rol voor Bond Zonder Naam. De vzw is bij het publiek misschien vooral bekend van de spreuken. Voor mij is het echter vooral een organisatie met een rijke missie, een organisatie die er alles toe doet om voor alle soorten kwetsbare mensen een echt verschil te betekenen. Ook die verhalen - de verhalen van kwetsbare mensen - verdienen het absoluut om naar buiten te worden gebracht. En zo ervaar ik het dan ook werkelijk als een voorrecht om het verhaal achter Bond Zonder Naam mee op te frissen en om te kunnen meeschrijven aan de herpositionering van de organisatie. 

**Ten volle en met zin en passie werken vanuit je talenten, dat is ....**

… in de eerste plaats doen wat ik graag doe. “Nee” zeggen tegen vragen of projecten waar ik me niet goed bij voel. Voor mij is het ook samen werken: samen sterk. Ik houd van creatief ping-pongen, het liefst van al ook met mensen met compleet verschillende achtergronden. Dat botst wel eens, maar het levert vooral ook originele ideeën op. Dáár krijg ik energie van!

Ook werken vanuit talent is belangrijk. Elk zijn talent. Je hebt mensen die letterlijk een huis kunnen bouwen. Of een kast. Of een tafel. Daar ben ik wel eens jaloers op. Ik ben goed in mensen verbinden. Bruggen bouwen. En op die manier ook unieke verhalen uitbouwen. 

**Mijn traject en eerste stappen?**

Vind ik een moeilijke. Er bestaat niet zoiets als het ideale traject of stappenplan. Ik geloof niet in een handleiding. Praat met zoveel mogelijk mensen. Kom uit voor je twijfels, maar uit ook je overtuiging en je enthousiasme. Slaap erover, maar niet te lang. Begin eraan. 

**Ervaringen en tips die ik met andere ondernemende talentbieders wil delen ...**

Volg je buikgevoel. Dat liegt nooit. Daarvoor moet je soms wat extra durven, dat klopt. Maar, *“great things never came from comfort zones”*. Bekijk de keuzes die je vanuit je buik maakt daarom vooral vanuit de kansen ze je (kunnen) bieden. Rationaliseer de prikkel niet kapot. Proberen kan. Omring je met mensen bij wie je voor échte feedback terecht kan. 

Droom, maar erken ook de realiteit en neem je verantwoordelijkheid. Dat zorgt voor druk en voedt misschien de angst te mislukken, maar daarover moet je niet flauw doen. Of je plan, je droom gaat lukken, weet niemand vooraf. Twijfel en onzekerheid toelaten, houdt je scherp. Maar angst mag geen drijfveer worden. Elke dag weer moet je er staan, voor je droom gaan.  Door dat te doen, ervaar je net een vrijheid en onafhankelijkheid waarmee je je angst aankan. 

Durf springen, een andere weg ingaan. Zodra ik doordrongen was van een andere aanpak, kon ik niet meer terugkeren naar het “klassieke” pad. Van die sprong in het zelfstandigen-bestaan heb ik nog geen spijt gehad. Ok, er komt plots veel rompslomp en administratie bij, maar de vrijheid en onafhankelijkheid die ik nu ervaar, wil ik niet meer kwijt. 

*Meer weten over Peter, zijn passies en activiteiten?* 

Mail Peter (peter.Saerens@gmail.com) of bel hem (+32 486 90 04 83).
