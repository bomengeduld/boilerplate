---
layout: post
category: Pittigekopjes
date: 2017-10-27 12:34
thumbnail: /img\Sarah (1).png
title: an werk-dips naar creatieve work-shops (jg. 1, afl. 13)
description: Van je creatieve hobby je beroep maken? Geloof en zie: volg Sarah en haar Bazart Creatief.
published: true
author: Aline
---
Hi. Ik ben Sarah en spelen met papier, kaarten of parels is me echt niet vreemd. Ik ben een creatieve duizendpoot en sinds enkele maanden drijvende kracht achter *Bazart Creatief*. Daarmee bied ik groepen creatieve workshops aan, zoals mandala Dotschilderen en wasschilderen waarin het er vooral op aankomt je gevoel en intuïtie te volgen. Zo kom je tot een persoonlijke en creatie en daar gaat het bij mij om.

<img alt="sarah" class="img-responsive" style="float: left;margin:0 20px 15px 0" src="/img\Sarah (1).png">

**Wat is je WerkBaAr verhaal?**

Negen jaar werkte ik als administratief medewerker in de medisch-sociale sector toen daar wegens gezondheidsproblemen een einde aan kwam. Eens beter, besloot ik een opleiding als apotheekassistent te volgen. Een job waarbij ik mensen zou kunnen helpen en die me op die wijze veel meer voldoening zou schenken. Ik rondde de opleiding af en vond zonder moeite een nieuwe vaste job. Ik was in de wolken.  Maar,… spanning op de werkvloer en angst om fouten te maken, zorgden ervoor dat ik thuis mijn werk niet kon loslaten, slaapproblemen kreeg en geheel blokkeerde. Kortsluiting. Stroompanne. Totale verlamming. Daar zit ik. Verslagen, uitgeput, teleurgesteld. En niet veel later ook zonder job.  

Maar ik herpakte me. Stap voor stap. Zo ging ik met wat extra steun en begeleiding opnieuw op zoek naar mezelf en mijn ware aard. Als kind was ik al geboeid door creatieve technieken. Ik verdiepte me in origami en toverde met velletjes papier, knutselde met klei, vormde parels om tot mooie juwelen en maakte voor elke gelegenheid een originele kaart. Jammer dat dat doorheen de jaren, “in het volwassen worden”, bijna volledig op de achtergrond was geraakt. Spelen met creatieve technieken betekent voor mij immers veel meer dan zo maar een hobby. Het raakt mijn natuur. Meer dan ooit voelde ik de behoefte om los te komen van mijn denken en de druk van (mijn eigen) verwachtingen. Dat lukte beter dankzij die technieken, omdat het  daarbij niet per se om het eindresultaat draait, maar wel om het durven volgen van je gevoel. Met die herontdekte wijsheid wilde ik professioneel verder. Ik zou mijn hart en gevoel volgen en mijn creatief-artistiek talent ook professioneel inzetten. Zo is *Bazart Creatief* ontstaan. 

**Ten volle en met zin en passie werken vanuit je talenten, dat is ....**

… op volle *drive* bezig zijn met iets waar je helemaal achter staat. Het is volledig mezelf zijn. Elk tijdsbesef valt weg en je voelt je leven. Werken wordt plezierig. 

**Mijn traject en eerste stappen?**

In de opstartfase van *Bazart Creatief* is de stap naar een statuut als zelfstandige nog te groot en financieel te onzeker voor mij. Daarom blijf ik nog even op zoek naar een deeltijdse job. Maar die zoektocht ondergraaft mijn werkdroom niet. Intussen bouw ik mijn creatief talent op en werk ik mijn project uit binnen [*T-heater*](https://www.facebook.com/theaterbelgium/), een Sociaal Bureau voor Kunstenaars [1]. Daar kreeg ik meteen een persoonlijke adviseur. Iemand die met een open blik mee vooruit kijkt en mijn artistiek idee op scherp stelt. Iemand bij wie ik terecht kan met al mijn vragen. Via *T-heater* kan ik, als beginnend kunstenaar, op een zelfstandige wijze mijn idee uitwerken en geniet ik toch sociale bescherming. Zo ben ik als het ware een “zelfstandig werknemer”. OK, de noodzakelijke tussenkomst van *T-heater* bij mijn diensten heeft ook beperkingen, maar momenteel weegt dat niet op tegen de ontdekkingsmogelijkheden die ik erdoor krijg. 

Daarnaast zocht ik advies en coaching via [*Broedwerk*](https://www.facebook.com/WerkBaAr/notes/). Bij de opstart van *Bazart Creatief* ondervond ik wat moeilijkheden met de uitbouw van mijn commerciële luik. Van het zoeken van leveranciers en bestellen van materiaal tot het bepalen van de juiste prijs… Ik had andere contacten nodig. Bij *Broedwerk* kreeg ik daarvoor concrete tips.

**Ervaringen en tips die ik met andere ondernemende talentbieders wil delen ...**

Geloof in je dromen en in je kunnen. Zo maak je die dromen waar. Daarbij moet je echter niet over een nacht ijs gaan. Neen, laat de risico’s en onzekerheden die bij je droom horen in hapklare porties op je afkomen, pak ze stap voor stap aan - met hulp van anderen ook. Droom je ervan om van je hobby je beroep te maken, laat je dan door niemand wijsmaken – en zeker niet door jezelf – dat je werkdroom niet realistisch is of hoogstens een hobby blijft. Denk niet dat je de job of het werk dat je altijd hebt gedaan maar beter blijft doen “gewoon” omdat het zo hoort, gemakkelijker is en je – financieel – de meeste zekerheid geeft.  

Angsten, onzekerheden en twijfels zullen er trouwens altijd zijn. Ja, zelfs in een vaste job, ook die job die je al jaren doet. Doe daarom vooral wat je gelukkig maakt. Dat houdt je in balans. Dat voelt goed, verhoogt je productiviteit en verlicht je zorgen. 

Blijf dan wel niet alleen zitten met je dromen en je ideeën, maar kom er mee naar buiten. Bespreek je visie met mensen die je droom steunen, je passie delen en project aanmoedigen - zowel vrienden/familie als experten. Sta open voor feedback, maar laat je niet ontmoedigen door negatieve of kritische reacties en bepaal steeds zelf of die reacties in jouw visie passen. Blijf trouw aan jezelf, je droom, je project.

*Meer weten over Bazart Creatief?*   

Volg Sarah en haar activiteiten met *Bazart Creatief* via de [website](https://www.bazartcreatief.com/), op [Facebook](https://www.facebook.com/bazartcreatief/), of mail naar info@bazartcreatief.com.

*[1] Een Sociaal Bureau voor Kunstenaars (SBK) is een afdeling van een interimkantoor, gespecialiseerd in het uitbetalen van artiesten.* 
