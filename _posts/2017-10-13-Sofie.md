---
layout: post
category: Pittigekopjes
date: 2017-10-13 13:08
thumbnail: /img\image-2017-12-01.png
title: Vanuit de zolderkamer springen in de bijentuin (jg. 1, afl. 11)
description: Over hoe een onderzoeker zich ontpopte tot een tuinontwerper. Leer Sofie kennen en haar natuurlijke tuin!
published: true
author: Aline
---

Hallo! Ik ben Sofie, 29 jaar en trotse mama van lieve Joris en vrolijke Arne. Ik ben nieuwsgierig en leergierig. Nieuwe dingen ontdekken, is helemaal mijn ding. Vooral in de natuur. ’t Zal je dan ook niet verwonderen dat je me heel vaak in mijn (moes)tuin en bij mijn bijtjes vindt.

<img alt="Sofie" class="img-responsive" style="float: left;margin:0 20px 15px 0" src="/img\image-2017-12-01.png">

**Wat is je WerkBaAr verhaal?**

Na mijn studie Bio-ingenieur kon ik starten als doctoraal onderzoeker. Ik kreeg de kans om met andere onderzoekers te zoeken naar een innovatieve en biologische wijze om bacterieziekten in kolen en prei te bestrijden. Dat leidde tot de eerste succesvolle stappen naar “faagtherapie”[1]. Fundamenteel onderzoek dus, met een directe toepasbaarheid in de (biologische) landbouw…  Op mijn lijf geschreven. Ware het niet dat ik daarvoor een heel eind moest pendelen en een aantal praktische zorgen mijn droomjob gingen belemmeren. Zo kostte het me de eerste twee jaar van mijn onderzoek elke dag vier uur om vanuit Leuven naar het IVLO te Gent te verplaatsen - treinvertragingen niet inbegrepen. Dat ging wegen. Zeker na de geboorte van Joris, en nog meer toen mijn man en ik verhuisden naar Antwerpen, waar ook Arne ons gezinnetje vervoegde. Om die reden besloot ik om niet meer in te stappen op het vervolgonderzoek dat intussen was goedgekeurd en ging ik op zoek naar werk dichter bij huis. Het laatste stuk van mijn doctoraat kreeg vorm op de zolderkamer, ergens tussen een berg sollicatiebrieven. Het solliciteren liep dan ook niet van een leien dakje… ook niet met een doctoraat in de hand – *misschien integendeel zelfs*. Net op dat moment vertelde een blogster mij hoe zij als zelfstandige was gestart in bijberoep en dat wilde ik ook wel proberen. Dus waagde ik de sprong vanuit mijn muffe zolderkamer in de frisse bijentuin en dompelde ik me onder in de fascinerende blogvijver. Daar kon ik vrijuit rondspartelen (of beter ‘dartelen’) tussen tal van inspirerende en verfrissende vissen bij wie ik ervaringen en tips kon sprokkelen en met wie ik zelf ook mijn verhaal kon delen. En zo ontpopte ik me geleidelijk aan tot bloggende tuinontwerper – met een hart voor bijtjes!

**Ten volle en met zin en passie werken vanuit je talenten, dat is ....**

… wat ik spontaan doe als ik voor 200% achter een concept sta en er voluit voor kan gaan. Dat doe ik als mama en dat deed ik ook als onderzoeker. Maar toen ik in die laatste rol op mijn grenzen botste, moest ik het wel anders aanpakken. Anders kon ik niet meer voluit mama zijn. Wat ik nu doe als bloggende tuinontwerper is goed met mijn gezin te combineren. 

‘Werken vanuit talenten’ dat is voor mij iets doen waarbij ik kan observeren en interpreteren. Ik merk bijvoorbeeld heel snel welke planten de bijtjes verkiezen en neem die wetenschap mee op zak wanneer ik tuinen ontwerp. Mijn klanten hebben dan niet alleen een mooie tuin, maar ook een ecologische, want bijenvriendelijke. Zo help ik ook de natuur een eindje verder!

**Mijn traject en eerste stappen?**

Ik begon met een startersgesprek bij het bedrijvenloket van de stad Antwerpen om meer te weten over de wettelijke verplichtingen als zelfstandige. Daarnaast vond ik ondersteuning en inspiratie in de FB-groep [Team Tuttefrut](https://www.facebook.com/groups/215699975440666/). Contact met gelijkgestemden werkt motiverend.  Dat contact vond ik ook in de co-working space [Het Bolwerk – Bar d’Office](https://www.facebook.com/hetbolwerkedegem/) in Edegem. 

**Ervaringen en tips die ik met andere ondernemende talentbieders wil delen ...**

Elk nieuw begin roept onzekerheden en twijfels op. Gelukkig kreeg ik van mijn ouders altijd  de boodschap dat het zinvol is om nieuwigheden te proberen en dat je uit fouten kan leren. Ook mijn man heeft me altijd geholpen en gesteund. Het moeilijkste was mijzelf overtuigen! Het was vooral ‘ik’ die twijfelde of ik zou kunnen opboksen tegen gevestigde tuinontwerpers. Maar al doende, ontdekte ik dat veel mensen het belang van een ecologische tuin waarderen en ging ik vertrouwen in de meerwaarde die ik vanuit mijn talent als ontwerper kon leveren. Mijn nadruk op ecologische, bijenvriendelijke tuinen spreekt aan. En dat inzicht was precies wat ik nodig had om des te overtuigder mijn sprong te wagen… en om bij de RVA meteen ook een “springplank naar zelfstandige” aan te vragen. Ik vind die naam van die maatregel die het werklozen gemakkelijker maakt om te starten als zelfstandige dan ook goed gekozen. 

Denk, probeer, test en leer balanceren. Zo vond ik een midden tussen het uitwerken van bestaande ideeën, het opdoen van nieuwe prikkels en het uittesten van *bij*-zonderheden. Blijf alleszins niet te lang in de planfase *steken*, want dat kan je wel eens tegen de muur vliegen :-) Durf je plannen omzetten in concrete acties!

Zoek een voorbeeldfiguur, iemand die een vergelijkbaar traject als het jouwe heeft afgelegd, en vraag feedback. Hij of zij kan je helpen om echt de daad bij het woord te voegen!

*Meer weten over Sofie en De Natuurlijke Tuin die zij creëert?* 

Volg Sofie en de wonderen van haar tuin via de [website](http://denatuurlijketuin.be/), op [Facebook](https://www.facebook.com/denatuurlijketuin). Je kan ook mailen naar info@denatuurlijketuin.be of bellen (+32486585895).

*[1] Fagen zijn virussen die de natuurlijke vijand vormen van bacteriën en dus kunnen worden ingezet als biologische bestrijding.*
