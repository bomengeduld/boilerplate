---
layout: post
category: Blog
date: 2017-12-14 12:34
thumbnail: /img\lump-sugar-549096__340.jpg
title: Klontjesklaar pitchen - Begin met een sprankelende binnenkomer (afl. 1.2.1.)
description: WerkBaAr leert jou hoe jouw pitch in de lift krijgt.
published: true
author: Aline
---

In [de vorige aflevering](http://werkbaar.net/blog/2017/12/08/Pitch1.1/) hield WerkBaAr halt bij *pitch*-tip 1. De focus staat op scherp. In deze en de twee volgende afleveringen trekken we regelrecht naar je lanceringspunt met deze tweede tip: **Houd je structuur zo klaar als een klontje. *Less is more*.** Met een strakke structuur houd je ‘t puur!

<img alt="Pitch1.2.1." class="img-responsive" style="float: left;margin:0 20px 15px 0" src="/img\lump-sugar-549096__340.jpg">

***

Nieuwsgierigheid wekken. Dat is duidelijk. Je toehoorder prikkelen, verleiden, goesting doen krijgen... Maar, hoe houd je zijn goesting vast? Hoe zorg je dat zijn *zin in meer* niet overgaat? 

Simpel. Door je *zinnen* niet te zwaar te maken en een lichte *pitch*-structuur als basisrecept te nemen. Maak je verhaal pittig, maar blijf puur. Houd het helder. Voorkom dat de kern ervan verloren gaat. 

Hoe dan? Volg gestructureerd het heldere recept dat WerkBaAr je offreert. Succes gegarandeerd!

<img alt="Pitch1.2.1." class="img-responsive" style="float: right;margin:0 20px 15px 0" src="/img\image-2017-12-15.png">
**Een lichte *pitch*-structuur?**

Elk sterk verhaal volgt de regel van drie: inleiding, midden, slot. Het is ook het basisrecept voor een strakke *pitch*. Stel je krachtig voor, geef een kernboodschap mee en sluit je verhaal overtuigend af. 

Zo simpel als wat, maar zo belangrijk is dat! Een gepeperde introductie, een sappig midden en een straf slot; het loodst niet alleen je toehoorder vlot door je verhaal. Het helpt ook jou om het overzicht te bewaren. Een lichte structuur voorkomt dat je alles door elkaar klutst of jezelf in randdetails verliest.

Houd die structuur vast. Spring niet van de hak op de tak, maar houd je verhaallijn gefocust en strak. Bewaar de logica en wees consequent. Houd een gelijk ritme en uniforme stijl aan. Anders verlies je jouw geloofwaardigheid. 

**Start met een sprankelende binnenkomer**

Je intro maakt of kraakt jouw *pitch* - *en zo misschien ook jou*. Daarom moet je er toch even bij stilstaan. In deze aflevering geeft WerkBaAr je daarbij enkele tips. 

Start met een originele openingszin. Kort en krachtig. Een zin die de neus van jouw toehoorder bijna letterlijk doet prikkelen. Een openingszin die een luchtige sfeer schept en zo jouw spanning breekt. 

Onderscheid je van andere “concurrentiële” smaakmakers. Vermijd monotone openingszinnen, zoals *“hi, ik ben.., ik werk … en kan je helpen om …”*. En ja hoor, dat geldt ook in een professionele setting, zoals op een *event* met mogelijke investeerders. Sterker zelfs, net dan is het nog belangrijker om in een flits een sterke indruk na te laten. Start daarom pakkend, zo grijp je meteen de aandacht van je toehoorder vast. 

**Let op voor drempels**

Soms is er een drempel die je “intrede” bemoeilijkt. WerkBaAr spot er alvast drie:

1) Val nooit zomaar met de deur in huis. Zeg minstens je naam (en die van je onderneming), anders krijg je misschien meteen de deur tegen je neus. Zeg zeker **wie je bent** en **wat je doet (waar je werkt)**. In een professionele setting vermeld je eventueel je functie. 

2) *Pitch* je naar aanleiding van een specifieke vraag, houdt die vraag dan goed in gedachten. Ze verdient een klaar antwoord en beïnvloedt zo je start.  

3) Is je toehoorder een oude bekende of iemand waarover je meer informatie hebt, dan ken je wellicht zijn noden, belangen en interesses. Gebruik die kennis en *pitch* gericht. Het getuigt van oprechte interesse in je toehoorder en wekt vertrouwen op. Twijfel je over je kennis, start dan vragend. Bijvoorbeeld: *“Klopt het dat je er moeite mee hebt om voor jouw onderneming in de pen te kruipen, omdat je er de tijd, de zin of de inspiratie niet voor vindt?”.* 

Hoe hoog die drempels ook lijken, laat je niet afschrikken. Val niet in de “standaardmodus”, maar draai eens stevig aan de pepermolen. 

<img alt="Pitch1.2.1." class="img-responsive" style="float: left;margin:0 20px 15px 0" src="/img\image-2017-12-15 (1).png">
**Enkele pittige smaakmakers**

WerkBaAr presenteert je enkele suggesties: 

***1) Start met een straf feit of verrassend cijfer*** 

Een feit of cijfer maakt je verhaal tastbaar en blijft hangen. Denk er wel even over na en plaats het in de juiste context. 

Zo herken je uit [de vorige aflevering](http://werkbaar.net/blog/2017/12/08/Pitch1.1/) vast nog dit voorbeeld: *“Ik ben Aline van WerkBaAr. Ben jij een van de 83% ondernemende talenten die er om welke reden ook moeite mee heeft om zijn projecten en ambities uit te drukken? [Dan moet je bij WerkBaAr zijn](http://werkbaar.net/#contact).”*

***2) Een anekdote als blikvanger*** 
<img alt="Pitch1.2.1." class="img-responsive" style="float: right;margin:0 20px 15px 0" src="/img\image-2017-12-14 (1).jpg">

Met een anekdote schep je meteen een vertrouwelijk sfeer. Je deelt iets uit jouw leven en bouwt zo een band op met jouw toehoorder. In een professionele setting laat het jouw *pitch* uitstijgen boven het loutere “verkooppraatje”. Ook dit trucje moet natuurlijk in je verhaal passen. Vertel niet zomaar een anekdote óm de anekdote wanneer ze jouw verder doel niet dient. Houd het *zinnig*. 

Zo bijvoorbeeld: *“Ik ben fan van leuke spreuken en straffe citaten. Meestal heb ik een kladje bij de hand om ze te sprokkelen. Die kladjes inspireren me. Ze doen mijn vingers tintelen en maken de schrijfkriebels in me wakker. Ze voeden mijn creativiteit als auteur/copywriter. Zo combineer ik mijn passie en mijn job.”*

Zag (en sprak) je jouw toehoorder al eens, dan kan je met een gemeenschappelijke anekdote starten, iets uit een gedeeld verleden. Bijvoorbeeld: *“Weet je nog hoe je een tijdje terug zo ploeterde met originele teksten voor op je website en hoe ik je daarbij vooruit hielp?”* Daarmee is de toon gezet, vind je niet?

***3) Schud je toehoorder vragend wakker***

Heeft die laatste vraag je aan het denken gezet? Ben je opnieuw alert? OK, missie geslaagd! Een vraag trekt jouw toehoorder bij de les. Het is een handig trucje om direct contact te maken. Het nodigt je toehoorder uit met jou in gesprek te gaan en levert je nog kennis op over hem. Kennis die je later misschien nog kan gebruiken. Leg in je vraag ook een duidelijke suggestie. Zo stroomlijn je de aandacht van je toehoorder in de richting van jouw uiteindelijke doel.

Een open of een gesloten vraag? Voor beiden valt wat te zeggen. Het hangt af van de situatie. Een open vraag vergroot de inbreng van je toehoorder en versterkt zo misschien de band die je met hem hebt. Je richt de aandacht dan immers meer op je toehoorder. Nu, aan het begin wil je natuurlijk niet dat je toehoorder de leiding neemt en jouw spreektijd verbruikt. Wil je dat risico vermijden, stel dan een ja/neen-vraag of een vraag die een kort antwoord uitlokt. 

<img alt="Pitch1.2.1." class="img-responsive" style="float: left;margin:0 20px 15px 0" src="/img\image-2017-12-15 (2).png">

<br>
Je voelt zelf wel het verschil tussen de vraag *“hoe ervaar jij het om je project zo te presenteren dat het verkoopt als zoete koek?”* en de voorzet *“handig toch, wanneer [een spitsvondige taalliefhebber](http://werkbaar.net/#gastvrouw) haar passie en feeling inzet om jouw project als een topper te vestigen”*. 

<br>

***4) Val op met een visie***

Ook een klare visie of uitgesproken mening kan de aandacht van je toehoorder aanscherpen. Spreek dan wel overtuigd en kies je woorden bewust. Zo komt *“ik geloof dat”* of *“ik ben ervan overtuigd dat”* sterker over dan het veilige *“ik denk dat”* of dan het meer algemene *“ik vind dat”*. Dat is toch ons gedacht :-) 

***5) …***

Ja, er zijn nog tal van formules denkbaar om je *pitch* gepeperd in te zetten. Denk maar aan een scherp citaat, een heet hangijzer of een prangend probleem dat (alleen) jij kan oplossen. Een grap kan het ook doen, ten minste als ze niet te flauw is en je ze ook *à point* vertelt. Hetzelfde voor een verrassende vergelijking: zoek je vergelijking niet te ver, hou het simpel. 

Tot zover de suggesties. Welke formule je ook kiest, zorg dat je openingszin past in je *pitch*. Start met iets dat relevant is voor wat volgt. En prikkel, zet je toehoorder aan het denken. Geef hem goesting in meer – *weet je nog*. Doe hem uitkijken naar het sappige midden…

<img alt="Pitch1.2.1." class="img-responsive" style="float: left;margin:0 20px 15px 0" src="/img\image-2017-12-14 (2).jpg">

En dat sappige midden serveert WerkBaAr jou de volgende keer. Verlekker je al op weer wat pittigs.

<br><br><br><br>
