---
layout: post
category: Pittigekopjes
date: 2017-09-08 12:34
thumbnail: /img\5Tine_n.png
title: Van psychologe tot dessinontwerper (jg. 1, afl. 6)
description: WerkBaAr leert jou hoe jij jouw motivatie, passie en talent onder woorden brengt en hoe je jouw werkdroom verwerkt tot een WerkBaAr verhaal.
published: true
author: Aline
---

Ik ben Tine, 32 jaar uit Hasselt en ik amuseer me vandaag voluit als ontwerper. Ik ontwerp dessins voor home decor, textiel en stationery en ga dat vanaf 2018 voluit onder mijn eigen naam doen.

<img alt="Tine" class="img-responsive" style="float: left;margin:0 20px 15px 0" src="/img\5Tine_n.png">

**Wat is je Werk-BaAr verhaal?**

Ik werkte vier jaar als zelfstandig klinisch psycholoog-gedragstherapeut in een expertisecentrum voor stress, hyperventilatie en medisch onverklaarde klachten.

Omdat ik in die job mijn creativiteit niet volledig kwijt kon en het in mij knaagde een eigen creatieve onderneming op te zetten, ging ik online en offline cursussen volgen op vlak van zowel dessinontwerp als ondernemen. Vandaag bouw ik voluit een portfolio en netwerk op met de bedoeling om vanaf 1 januari 2018 echt te starten als zelfstandig ontwerper.

**Ten volle en met zin en passie werken vanuit je talenten, dat is ....**

… dingen doen die je energie geven. Zo is het mijn passie om dessins te ontwerpen. Dat houdt in dat ik me helemaal onderdompel in een thema, daarbij geleid door mijn enthousiasme en speelse curiositeit. Ik combineer het expressieve van mijn illustraties met het veelzijdige van digitaal ontwerpen.

‘Werken met zin en met passie’ dat is ook voldoening halen uit de doelen die je vooropstelt en het stappenplan dat je uitbouwt om die doelen te bereiken.

**Wat waren je eerste stappen?**

Mezelf bijscholen. Ik volgde in Maastricht, bij Textilice, een cursus dessinontwerp en daarnaast ook verschillende online cursussen specifiek over illustraties en dessinontwerp. Om ook mijn ondernemersskills op te frissen en te versterken, volgde ik een opleiding bedrijfsbeheer bij Syntra en doorloop ik momenteel een Go4Business-traject bij Unizo.

**Ervaringen en tips die ik met andere ondernemende talentbieders wil delen ...**

Uit je comfortzone treden en met iets nieuws starten confronteert je met veel onzekerheden. *Zijn mijn ontwerpen wel goed genoeg? Kan ik mezelf een ontwerper noemen, ook al ben ik opgeleid als klinisch psycholoog? Ik wil wel, maar…* Vergeet die “maar” en ga aan de slag. Vele onzekerheden zijn niets meer dan excuses in je hoofd. Handel dus. Doe. Wacht niet op het moment dat je geen onzekerheden of angsten meer hebt, want dat moment komt nooit. Profileer jezelf zoals je wil zijn en handel ernaar.  Voor mij betekende dat bijvoorbeeld dat ik het me als doel voorop moest stellen om een collectie te ontwerpen en die online te zetten. Ja, dat maakt me nog onzeker, … maar door me open te stellen voor reacties leer ik elke dag bij en openen er zich meer deuren.

Het is ook belangrijk dat je met zoveel mogelijk mensen over je passie, je droom, je project praat. Hoe meer je erover praat, hoe duidelijker je plan wordt en hoe groter je netwerk.

Ga je voor een project als ondernemer met een origineel idee, doe dan mee aan wedstrijden zoals de Bizidee-pop poll. Ik deed eraan mee en vond het echt een unieke ervaring. Ik won de wedstrijd niet, maar naast feedback van experts leverde het me tal van nieuwe connecties op.

*Meer weten over Tines dessinontwerpen?*

[www.tine.design](https://tine.design/) -  [www.contrado.co.uk/stores/tineversl...](https://www.contrado.co.uk/stores/tineversleegers) - [www.facebook.com/tineversleegers.design](https://www.facebook.com/tineversleegers.design/?pnref=lhc) - [www.instagram.com/tineversleegers](https://www.instagram.com/tineversleegers/)  

*Tekstverwerking: [Aline@WerkBaAr](http://werkbaar.net/#gastvrouw)*
