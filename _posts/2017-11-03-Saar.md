---
layout: post
category: Pittigekopjes
date: 2017-11-03 16:54
thumbnail: /img\14. Saar-iloveimg-cropped(1).jpg
title: Van voorzichtige droom naar groene daad (jg. 1, afl. 14)
description: Over hoe Saar, naast haar job, haar ecologisch project uitwerkt.
published: true
author: Aline
---

Saar is de naam. Ik ben een enthousiasteling, iemand die gelooft dat alle kleine beetjes helpen… als we er maar voor gaan. Dat geldt zeker ook voor het milieu, onze ecologische voetafdruk. Kleine aanpassingen vergen weinig moeite, maar hun impact kan oneindig zijn. Dat wil ik ook aantonen met *GreenKit*, de duurzame doos die ik aanstaande ouders zomaar bied!


<img alt="Saar" class="img-responsive" style="float: left;margin:0 20px 15px 0" src="/img\14. Saar-iloveimg-cropped(1).jpg">

**Mijn WerkBaAr verhaal?**

Al 13 jaar help ik nieuwkomers in Antwerpen om onze taal onder de knie te krijgen door hen te begeleiden in de klas, door meer oefenkansen voor hen te vinden buiten de schoolmuren en hun sociale netwerk uit te breiden. Ik doe dat graag, heel graag en ik wil dat ook blijven doen.

Daarnaast ga ik op mijn [blog](https://resaarcle.wordpress.com) op zoek naar 1001 manieren om de wereld nog mooier en groener te maken. Met die blog wil ik mensen heel concrete tips geven over hoe je duurzaam kan leven, … van in het prille begin. En dat laatste bedoel ik echt vanaf het moment dat je jouw eerste stapjes zet, en zelfs eerder, vanaf het moment dat je in al je puurheid op de wereld belandt. Dat kan binnenkort dankzij *GreenKit*, de kickstart voor superheldjes (en hun aanstaande ouders). Die ontdekkingsdoos met stalen van duurzame producten zal gratis te verkrijgen zijn bij verschillende vroedvrouwen in Vlaanderen met wie ik samenwerk.

De zaadjes voor *GreenKit* heb ik geplant tijdens het ouderschapsverlof van mijn tweede uk, maar het idee speelde eigenlijk al een vijftal jaar in mijn hoofd. Tijdens mijn verlof begon ik beetje bij beetje bij vrienden af te toetsen of mijn idee ook haalbaar was. Want dromen is tof, maar als het daarbij blijft, heeft niemand er wat aan. Met een vriendin kon ik brainstormen, maar mijn idee kreeg pas echt een voedzame basis dankzij het *Go4Business*-traject van Unizo. Een inspirerende tip die ik opdeed in een meet-up van [Meststoffen-voor-je-blog](http://verbeelding.org/cursussen/meststoffen-voor-jouw-blog/) van [Verbeelding](http://verbeelding.org/). Net de stimulans die ik nodig had om uit mijn cocon te komen…

**Ten volle en met zin en passie werken vanuit je talenten, dat is ....**

… werken rond iets wat ik belangrijk vind en waar ik echt achter sta. En het leuke is dat ik dat nu dubbel doe: zowel in mijn job als begeleider van nieuwkomers als in mijn *GreenKit* project. *GreenKit* bezorgt me ‘gewoon’ een extra boost, omdat het iets van (en stiekem voor) mezelf is. Als ik mijn plannen deel, ontvang ik altijd weer enthousiaste reacties en dat geeft me energie. En elke dag opnieuw leer ik wat bij, zowel over mezelf als over ondernemerschap. Dat op zich is bijzonder verrijkend – hoe mijn project ook uitdraait.

**Mijn traject en eerste stappen?**

Mijn *GreenKit*-idee aftoetsen bij iedereen die wilde luisteren. Zo liet ik het groeien en rijpen. Daarbij kon ik terugvallen op fijne vrienden en de *Go4Business*-begeleiding, maar ik ging ook actief inspiratie sprokkelen op gerelateerde workshops/events, schoolde me bij via webinars en vond de ideale naam voor mijn project dankzij [Reputations](http://www.reputations.be/). Ik broedde mijn idee verder uit in het nest van [Broedwerk](https://www.facebook.com/broedwerk/) en de [FB-groep Team Tuttefrut](https://www.facebook.com/groups/215699975440666/).

**Ervaringen en tips die ik met andere ondernemende talentbieders wil delen ...**

Ondernemen kan beangstigend zijn – zeker als de ondernemerswereld je helemaal vreemd is, zoals bij mij… Maar de schrik om fouten te maken, helpt je alleszins niet vooruit. Integendeel. Op momenten dat die angst me overvalt, probeer ik dan ook te denken aan wat al goed gaat - ondanks mijn gebrek aan ervaring en onwetendheid - en aan de positieve reacties die ik krijg. Het feit dat ik dankzij het *Go4Business*-traject een begeleider heb die mijn project opvolgt en mij aanmoedigt, is daarbij een extra troef.  

Laat je niet te gauw afleiden, maar maak een plan, focus en zet door. Ik geraak van nature nogal gemakkelijk afgeleid. Als ik iets interessants zie passeren, ga ik verder kijken, maar dat helpt me niet altijd vooruit en brengt mijn planning in gevaar. Om dat te vermijden, probeer ik in mijn agenda vaste werkmomenten af te bakenen en om alle workshops, webinars of cursussen goed in te plannen.  De tijd die ik met een klare planning (en wat zelfdiscipline) win, kan ik dan voluit investeren in ontmoetingen met mensen die mijn idee op een of andere manier een duwtje willen geven. Want ook dat is cruciaal, en fijn bovendien.

*Meer weten over Saar (resaarcle)?*

[Facebook](https://www.facebook.com/saar.vangeel.1) - [LinkedIn](https://www.linkedin.com/in/saarvangeel/) - [Blog Resaarcle](https://resaarcle.wordpress.com/)

*Tekstverwerking: [Aline@WerkBaAr](http://werkbaar.net/#gastvrouw)*
