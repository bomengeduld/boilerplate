---
layout: post
category: Blog
date: 2017-12-14 12:34
thumbnail: /img\Amuse - pixabay - sprankelende starter - pitchtips - WerkBaAr.jpg
title: Start je pitch met een sprankelende binnenkomer (afl. 1.3.)
description: WerkBaAr leert jou hoe jouw pitch in de lift krijgt.
published: true
author: Aline
---

Je intro maakt of kraakt jouw *pitch*. Denk er goed over na. Vandaar deze derde tip: **start met een sprankelende binnenkomer.** WerkBaAr geeft je tips. 

<img alt="Pitch1.3" class="img-responsive" style="float: left;margin:0 20px 15px 0" src="/img\Amuse - pixabay - sprankelende starter - pitchtips - WerkBaAr.jpg">
Start met een originele openingszin. Kort en krachtig. Een die de neus van je toehoorder bijna letterlijk doet prikkelen. Een zin die een luchtige sfeer schept en de spanning breekt. 

Onderscheid je van “concurrentiële” smaakmakers. Vermijd monotone openingszinnen, zoals *“hi, ik ben.., ik werk … en kan je helpen om …”*. Ja, ook in een professionele setting, zoals op een *event* met mogelijke investeerders. Net dan is het nog belangrijker om in een flits een sterke indruk na te laten. Start pakkend. Grijp meteen de aandacht van je toehoorder vast. 

**Let op voor drempels**

Soms is er een drempel die je “intrede” bemoeilijkt. WerkBaAr spot er alvast drie:

1) Val nooit met de deur in huis. Zeg minstens je naam (en die van je onderneming), anders krijg je misschien de deur tegen je neus. Zeg **wie je bent** en **wat je doet (waar je werkt)**. In een professionele setting vermeld je eventueel je functie. 

2) *Pitch* je als reactie op een specifieke vraag, houdt die vraag dan in gedachten. Ze verdient een klaar antwoord en beïnvloedt zo je start.  

3) Is je toehoorder een oude bekende of iemand waarover je meer informatie hebt, dan ken je wellicht zijn noden, belangen en interesses. Gebruik die kennis. *Pitch* gericht. Het getuigt van interesse in je toehoorder en wekt vertrouwen op. Twijfel je over je kennis, start dan vragend. Bijvoorbeeld: *“Klopt het dat je er moeite mee hebt om voor jouw onderneming in de pen te kruipen, omdat je er de tijd, zin of inspiratie niet voor vindt?”.* 

Hoe hoog die drempels ook lijken, schrik niet. Val niet in “standaardmodus”, maar draai stevig aan de pepermolen. 

<img alt="Pitch1.3." class="img-responsive" style="float: left;margin:0 20px 15px 0" src="/img\image-2017-12-15 (1).png">
**Enkele pittige smaakmakers**

WerkBaAr presenteert je enkele suggesties: 

***1) Start met een straf feit of verrassend cijfer*** 

Een feit of cijfer maakt je verhaal tastbaar en blijft hangen. Denk er wel even over na en plaats het in de juiste context. 

Herken uit [een vorige aflevering](http://werkbaar.net/blog/2017/12/08/Pitch1.1/) dit voorbeeld: *“Ik ben Aline van WerkBaAr. Ben jij een van de 83% ondernemende talenten die er om welke reden ook moeite mee heeft om zijn projecten en ambities uit te drukken? [Dan moet je bij WerkBaAr zijn](http://werkbaar.net/#contact).”*

***2) Een anekdote als blikvanger*** 
<img alt="Pitch1.3." class="img-responsive" style="float: right;margin:0 20px 15px 0" src="/img\image-2017-12-14 (1).jpg">

Een anekdote schept een vertrouwelijk sfeer. Je deelt iets uit jouw leven. In een professionele setting laat het jouw *pitch* uitstijgen boven het pure “verkooppraatje”. Ook dit trucje moet in je verhaal passen. Vertel niet zomaar een anekdote óm de anekdote als ze jouw verder doel niet dient. Houd het *zinnig*. 

Zo bijvoorbeeld: *“Ik ben fan van leuke spreuken en straffe citaten. Meestal heb ik een kladje bij de hand om ze te sprokkelen. Die kladjes inspireren me. Ze doen mijn vingers tintelen en maken de schrijfkriebels in me wakker. Ze voeden mijn creativiteit als auteur/copywriter. Zo combineer ik mijn passie en mijn job.”*

Zag (en sprak) je jouw toehoorder al eens, dan kan je met een gemeenschappelijke anekdote starten, iets uit een gedeeld verleden. Bijvoorbeeld: *“Weet je nog hoe je een tijdje terug zo ploeterde met originele teksten voor op je website en hoe ik je daarbij vooruit hielp?”* Daarmee is de toon gezet, vind je niet?

***3) Schud je toehoorder vragend wakker***

Zette die laatste vraag je aan het denken? Opnieuw alert? Missie geslaagd! Een vraag trekt jouw toehoorder bij de les. Het is een handige truc om direct contact te maken. Het nodigt je toehoorder uit met jou in gesprek te gaan en levert je extra kennis op over hem. Kennis die je misschien nog kan gebruiken. Leg in je vraag ook een duidelijke suggestie. Zo stroomlijn je de aandacht van je toehoorder in de richting van jouw uiteindelijke doel.

Open of gesloten vraag? Voor beiden valt wat te zeggen. Het hangt af van de situatie. Een open vraag vergroot de inbreng van je toehoorder en versterkt de band die je met hem hebt. Je richt de aandacht dan meer op je toehoorder. Hij mag natuurlijk niet de leiding overnemen en jouw spreektijd verbruiken. Wil je dat risico vermijden, stel dan een ja/neen-vraag of een vraag die een kort antwoord uitlokt. 

<img alt="Pitch1.3" class="img-responsive" style="float: left;margin:0 20px 15px 0" src="/img\image-2017-12-15 (2).png">

<br>
Voel zelf het verschil tussen de vraag *“hoe ervaar jij het om je project zo te presenteren dat het verkoopt als zoete koek?”* en de voorzet *“handig toch, als [een spitsvondige taalliefhebber](http://werkbaar.net/#gastvrouw) haar passie en feeling inzet om jouw project als een topper te vestigen”*. 

<br>

***4) Val op met een visie***

Ook een klare visie of uitgesproken mening scherpt de aandacht van je toehoorder aan. Spreek overtuigd en kies je woorden bewust. Zo klinkt *“ik geloof dat”* of *“ik ben ervan overtuigd dat”* sterker dan het veilige *“ik denk dat”* of het meer algemene *“ik vind dat”* - *dat is toch ons gedacht* :-) 

***5) …***

Ja, er zijn nog tal van formules denkbaar om je *pitch* gepeperd in te zetten. Denk maar aan een scherp citaat, een heet hangijzer of een prangend probleem dat (alleen) jij kan oplossen. Een grap kan het ook doen, ten minste als ze niet te flauw is en je ze ook *à point* vertelt. Hetzelfde voor een verrassende vergelijking: zoek je vergelijking niet te ver, hou het simpel. 

Tot hier de suggesties. Welke formule je ook kiest, zorg dat je openingszin past in je *pitch*. Start met iets dat relevant is voor wat volgt. Prikkel. Zet je toehoorder aan het denken. Geef hem goesting in meer. Doe hem uitkijken naar het sappige midden…

<img alt="Pitch1.3." class="img-responsive" style="float: left;margin:0 20px 15px 0" src="/img\image-2017-12-14 (2).jpg">

Dat sappige midden serveert WerkBaAr jou volgende keer. Verlekker je op wat pittigs.

<br> *Tekst: [Aline@WerkBaAr](http://werkbaar.net/#gastvrouw)*
<br>


